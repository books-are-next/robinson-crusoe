<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="X">
    <meta name="apple-mobile-web-app-capable" content="yes">
    <title>X</title>
    <link rel="stylesheet" href="./style/style.min.css" media="screen" integrity="sha256-bkYAKKbty6Urm53n6a6CsGXteoeLa0H0lTaDh1TpOAQ=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./robinson_crusoe_013.html">
    <link rel="next" href="./robinson_crusoe_015.html">
    <meta name="nb-order" content="13">
    <link rel="self" href="robinson_crusoe_014.html">
    <meta name="nb-identifier" content="defoe-robinson-crusoe-cfdd379">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="4023" data-nb-chars="23832">
    <nav role="doc-toc">
      <ul class="plain section">
        <li><a href="robinson_crusoe_005.html">I</a></li>
        <li><a href="robinson_crusoe_006.html">II</a></li>
        <li><a href="robinson_crusoe_007.html">III</a></li>
        <li><a href="robinson_crusoe_008.html">IV</a></li>
        <li><a href="robinson_crusoe_009.html">V</a></li>
        <li><a href="robinson_crusoe_010.html">VI</a></li>
        <li><a href="robinson_crusoe_011.html">VII</a></li>
        <li><a href="robinson_crusoe_012.html">VIII</a></li>
        <li><a href="robinson_crusoe_013.html">IX</a></li>
        <li><a href="robinson_crusoe_014.html">X</a></li>
        <li><a href="robinson_crusoe_015.html">XI</a></li>
        <li><a href="robinson_crusoe_016.html">XII</a></li>
        <li><a href="robinson_crusoe_017.html">XIII</a></li>
        <li><a href="robinson_crusoe_018.html">XIV</a></li>
        <li><a href="robinson_crusoe_019.html">XV</a></li>
        <li><a href="robinson_crusoe_020.html">XVI</a></li>
        <li><a href="robinson_crusoe_021.html">XVII</a></li>
        <li><a href="robinson_crusoe_022.html">XVIII</a></li>
        <li><a href="robinson_crusoe_023.html">XIX</a></li>
        <li><a href="robinson_crusoe_024.html">XX</a></li>
        <li><a href="robinson_crusoe_025.html">XXI</a></li>
        <li><a href="robinson_crusoe_026.html">XXII</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./robinson_crusoe_013.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">X</span></h1>
        <section>
          <p class="chunk" data-nb-ref-number="2" data-nb-words="143" data-nb-chars="864"><span class="idea" data-nb-ref-number="2" id="idea2" data-nb-words="143" data-nb-chars="864">Byly krásné dny a&nbsp;měl štěstí, že&nbsp;ani tohoto, ani následujícího dne nepršelo. Pec vychládala opravdu pomalu. Třetího dne dostavil se&nbsp;déšť, ale ukázalo se, že&nbsp;vůbec nepronikal do&nbsp;mastného jílu břehu a&nbsp;převislý povlak drnu nahoře chránil i&nbsp;přední stěnu od&nbsp;deště. Ještě třetího dne byla pec horká. Ačkoliv sám žhnul netrpělivostí hůře nežli jeho pec, zdržel Robinson přece svoji dychtivost a&nbsp;teprve čtvrtého dne přistoupil k&nbsp;otevření pece. Když však vylomil ze&nbsp;stěny první kus vypálené a&nbsp;spečené hlíny, viděl, že&nbsp;je&nbsp;uvnitř dosud velmi horká. Rychle ji&nbsp;tedy vrátil na&nbsp;své místo a&nbsp;přikročil k&nbsp;ponenáhlému ochlazování nitra pece tím, že&nbsp;prorazil malý otvor do&nbsp;hradby, jíž ucpal topeniště. Vnikající vzduch se&nbsp;ovšem oteplil, ale pomalu musil ochladit topeniště a&nbsp;pak i&nbsp;pec. Potom vylámal podobný otvor i&nbsp;do přední zdi, a&nbsp;konečně šestého dne po&nbsp;zapálení otevřel pec docela.</span></p>
          <p class="chunk" data-nb-ref-number="3" data-nb-words="51" data-nb-chars="322"><span class="idea" data-nb-ref-number="3" id="idea3" data-nb-words="51" data-nb-chars="322">Jeho nádobí bylo vypáleno dokonale. Ano, některé kusy, které stály vzadu u&nbsp;plameniště, byly přepáleny. Začínaly se&nbsp;patrně roztavovat a&nbsp;byly silně zborceny&nbsp;– jako by&nbsp;byly rozmokly vodou. Ale většina byla ve&nbsp;velmi dobrém stavu. Zvonila při poklepu. A&nbsp;při bližším ohledání viděl, že&nbsp;je&nbsp;nádobí místy pokryto sklovitou vrstvou.</span></p>
          <p class="chunk" data-nb-ref-number="4" data-nb-words="37" data-nb-chars="207"><span class="idea" data-nb-ref-number="4" id="idea4" data-nb-words="37" data-nb-chars="207">Vyjasnilo se&nbsp;mu. To&nbsp;bylo skutečné sklo. Písek v&nbsp;hlíně obsažený se&nbsp;roztavil, vytekl z&nbsp;části ven a&nbsp;spekl se&nbsp;ve&nbsp;sklo. Opravdu, přepálené nádobí „teklo“, a&nbsp;kdyby byl topil více, bylo by&nbsp;se&nbsp;snad roztavilo docela.</span></p>
          <p class="chunk" data-nb-ref-number="5" data-nb-words="48" data-nb-chars="270"><span class="idea" data-nb-ref-number="5" id="idea5" data-nb-words="48" data-nb-chars="270">Tento objev jej doopravdy vzrušil. Jak to, že&nbsp;na&nbsp;to&nbsp;nepomyslil hned? Poleva&nbsp;– sklovina&nbsp;– glazura&nbsp;– tedy sklo! Co&nbsp;je&nbsp;sklo? Stavená směs křemenného písku a&nbsp;sody.&nbsp;– Dychtivě nabral do&nbsp;jedné z&nbsp;misek vody. Miska byla sice ještě velmi teplá, ale nepukla. A&nbsp;nenasakovala vodou!</span></p>
          <p class="chunk" data-nb-ref-number="6" data-nb-words="19" data-nb-chars="134"><span class="idea" data-nb-ref-number="6" id="idea6" data-nb-words="19" data-nb-chars="134">Opravdu, jeho nádobí&nbsp;– to&nbsp;byla kamenina, skutečná kamenina, jež nepotřebovala polevy, leda k&nbsp;ozdobě. Potřebovala jenom řádné vypálení.</span></p>
          <p class="chunk" data-nb-ref-number="7" data-nb-words="154" data-nb-chars="862"><span class="idea" data-nb-ref-number="7" id="idea7" data-nb-words="154" data-nb-chars="862">Robinson byl náhle divně dojat, pohlížeje na&nbsp;svůj zdar. A&nbsp;zároveň pocítil zvláštní, měkkou skromnost v&nbsp;srdci. Ne, nebyl tentokráte hrdý&nbsp;– cítil se&nbsp;měkce dojatým a&nbsp;srdce se&nbsp;mu&nbsp;dmulo proto, že&nbsp;si&nbsp;uvědomoval, tentokráte poprvé s&nbsp;živou a&nbsp;cítěnou opravdovostí, že&nbsp;to&nbsp;nebyl on&nbsp;sám, jenž dosáhl tohoto výsledku, že&nbsp;to&nbsp;s&nbsp;ním přišel sem na&nbsp;pustý ostrov v&nbsp;divoké Americe kus Anglie&nbsp;– kus oné civilizace a&nbsp;kultury a&nbsp;zkušenosti a&nbsp;vědění, od&nbsp;kterých se&nbsp;domníval být úplně odloučen, které však byly s&nbsp;ním a&nbsp;provázely jej při každém kroku, ať&nbsp;o&nbsp;tom věděl, či&nbsp;ne, umožňujíce mu, aby konal, čeho by&nbsp;byl nikdy nemohl dosíci, kdyby nebyl synem národa, jenž od&nbsp;věků vypracovával život na&nbsp;výši, na&nbsp;které byl dnes. Opravdu, dnes poprvé pocítil, jak těsně souvisí celou svou bytostí se&nbsp;společností, z&nbsp;níž vzešel a&nbsp;jejíž součástí je&nbsp;dosud, byť byl zevně odtržen a&nbsp;oderván od&nbsp;styku s&nbsp;ní.</span></p>
          <p class="chunk" data-nb-ref-number="8" data-nb-words="84" data-nb-chars="502"><span class="idea" data-nb-ref-number="8" id="idea8" data-nb-words="84" data-nb-chars="502">A&nbsp;toto velké pochopení, které mu&nbsp;vzešlo při pohledu na&nbsp;výkon, o&nbsp;jehož zdaru předem pochyboval, naplnilo jeho srdce náhlou zbožností&nbsp;– a&nbsp;Robinson učinil opět, čeho neučinil od&nbsp;chvíle, kdy mu&nbsp;hrozila smrt nemocí: poklekl a&nbsp;obnaživ hlavu, modlil sek&nbsp;Duchu, který proniká svět a&nbsp;všechno živoucí a&nbsp;který dochází pomalého uvědomení v&nbsp;člověku a&nbsp;v&nbsp;jeho snaze po&nbsp;pochopení a&nbsp;zdokonalení. Zdálo se&nbsp;mu, že&nbsp;poprvé opravdu chápe Boha a&nbsp;jeho přítomnost ve&nbsp;světě, přítomnost, která je&nbsp;tvůrčí myšlenkou, jíž trvá svět…</span></p>
          <p class="chunk" data-nb-ref-number="9" data-nb-words="59" data-nb-chars="367"><span class="idea" data-nb-ref-number="9" id="idea9" data-nb-words="59" data-nb-chars="367">Dojatý okamžik duševního rozsvícení pominul a&nbsp;Robinson vstal a&nbsp;hleděl opět klidně na&nbsp;okolní svět. Klidně a&nbsp;kriticky, ale s&nbsp;velkou spokojeností v&nbsp;srdci. Jako by&nbsp;se&nbsp;byl vrátil z&nbsp;nenadálé návštěvy v&nbsp;bájném, nepostižitelném chrámu tajemna, v&nbsp;němž nemohl a&nbsp;nebyl schopen setrvat, ale z&nbsp;něhož přece zbývaly v&nbsp;srdci úctyplně zbožná vzpomínka a&nbsp;v&nbsp;hlavě povznášející myšlenka.</span></p>
          <p class="chunk" data-nb-ref-number="10" data-nb-words="209" data-nb-chars="1254"><span class="idea" data-nb-ref-number="10" id="idea10" data-nb-words="209" data-nb-chars="1254">Dojem, jejž zažil při náhlém vzrušeném duševním vzplání před svou hrnčířskou pecí, zůstavil však větší účinek, nežli si&nbsp;Robinson v&nbsp;tu chvíli uvědomoval. Jako by&nbsp;byl přenesen na&nbsp;druhý břeh řeky, podle níž dosud bloudil, hleděl na&nbsp;svět a&nbsp;na život z&nbsp;jiného stanoviska. Staré strasti a&nbsp;starosti nabyly jiného vzezření a&nbsp;nehleděl, nedovedl již hledět na&nbsp;sebe jako na&nbsp;zoufalého ztracence. Život zdál se&nbsp;mu&nbsp;zde být ještě cennějším, nežli by&nbsp;mohl být kdekoliv na&nbsp;světě. Neboť cítil, že&nbsp;by&nbsp;byl nikde a&nbsp;za žádných jiných okolností nedozrál k&nbsp;tak hlubokému a&nbsp;živému pochopení tajemství lidského života, jaké zahlédl v&nbsp;tomto okamžiku nadšeného vzrušení. Třebaže světlo velmi rychle zhaslo a&nbsp;zmizelo, výsledek byl v&nbsp;jeho mysli skryt a&nbsp;Robinson, dříve jen plný starostí a&nbsp;obav a&nbsp;snažící se&nbsp;nemyslit a&nbsp;zapomenout na&nbsp;to, čeho nemohl změnit, cítil se&nbsp;nyní pevným a&nbsp;pokojným a&nbsp;jeho mysl obracela se&nbsp;s&nbsp;jasným klidem a&nbsp;zájmem k&nbsp;otázkám, jimž se&nbsp;dříve vyhýbal. Začal pomalu a&nbsp;bezděky přemýšlet opravdu&nbsp;– stával se, aniž to&nbsp;věděl, filozofem, jemuž bylo hloubavé chápání štěstím, proti kterému vše ostatní klesalo v&nbsp;bezvýznamnost. Život stal se&nbsp;mu&nbsp;posvátným&nbsp;– a&nbsp;radostným v&nbsp;každém tvaru a&nbsp;za každých okolností, neboť skýtal pochopení a&nbsp;umožňoval účast na&nbsp;velkém božském vědomí.</span></p>
          <p class="chunk" data-nb-ref-number="11" data-nb-words="44" data-nb-chars="250"><span class="idea" data-nb-ref-number="11" id="idea11" data-nb-words="44" data-nb-chars="250">Sklonil se&nbsp;a&nbsp;téměř uctivě sebral nádobí, jež vypálil, a&nbsp;urovnal je&nbsp;pečlivě do&nbsp;plachty, aby je&nbsp;odnesl domů. A&nbsp;donesl je&nbsp;rovnou do&nbsp;svého hradu a&nbsp;tam je&nbsp;srovnal na&nbsp;nejvyšší přihrádku police, aby je&nbsp;uložil jako památku nejkrásnějšího dne, jejž kdy zažil.</span></p>
          <p class="chunk" data-nb-ref-number="12" data-nb-words="71" data-nb-chars="421"><span class="idea" data-nb-ref-number="12" id="idea12" data-nb-words="71" data-nb-chars="421">A&nbsp;vrátil se&nbsp;k&nbsp;dennímu zaměstnání prodchnut vědomím, že&nbsp;ať&nbsp;se&nbsp;s&nbsp;námi děje cokoliv a&nbsp;ať cokoliv činíme, jsme členy všeobsáhlého života, který žije v&nbsp;nás jako ve&nbsp;všem ostatním, a&nbsp;že pravé naše štěstí nespočívá v&nbsp;tom, co&nbsp;prožíváme, ale jak si&nbsp;dovedeme uvědomit, co&nbsp;vše opravdu prožíváme. Bohatost života nevězí v&nbsp;okolnostech a&nbsp;zážitcích, ale v&nbsp;hloubce a&nbsp;obsáhlosti našeho pochopení zážitků&nbsp;– v&nbsp;porozumění, v&nbsp;uvědomení života.</span></p>
          <p class="chunk" data-nb-ref-number="13" data-nb-words="16" data-nb-chars="88"><span class="idea" data-nb-ref-number="13" id="idea13" data-nb-words="16" data-nb-chars="88">Odnesl ostatní svoje věci od&nbsp;pece do&nbsp;„vily“ a&nbsp;pokračoval opět v&nbsp;pracích, jež si&nbsp;vytknul.</span></p>
          <p class="chunk" data-nb-ref-number="14" data-nb-words="12" data-nb-chars="68"><span class="idea" data-nb-ref-number="14" id="idea14" data-nb-words="12" data-nb-chars="68">Nejdříve nakopal a&nbsp;přinesl si&nbsp;zásobu hlíny, aby měl z&nbsp;čeho pracovat.</span></p>
          <p class="chunk" data-nb-ref-number="15" data-nb-words="330" data-nb-chars="1954"><span class="idea" data-nb-ref-number="15" id="idea15" data-nb-words="330" data-nb-chars="1954">Myšlenka na&nbsp;hrnčířský kruh byla provedena snadněji, nežli čekal. Zrobil si&nbsp;pevnou lavici ze&nbsp;silného prkna na&nbsp;čtyřech sloupcích zaražených pevně do&nbsp;země. Blíže jednoho konce zarazil do&nbsp;země kůl, nechávaje jej čnít jen několik centimetrů nad zemí. Vyvrtal do&nbsp;něho shora díru a&nbsp;do lavice kolmo nad ní&nbsp;rovněž. Železný prut děrami prostrčený dal osu kruhu. Na&nbsp;ni&nbsp;nasadil dvě kola zhotovená podobně jako kolo brusu. Jedno nasadil dole u&nbsp;země a&nbsp;druhé nahoře na&nbsp;konec tyče. A&nbsp;sedě na&nbsp;lavici jako na&nbsp;koni, roztočil dolní kolo kopáním bosýma nohama. Ale zkouška ukázala, že&nbsp;tak, jak je, je&nbsp;přístroj příliš vratký. Sňal tedy obě kola,&nbsp;vytáhl osu a&nbsp;nahradil ji&nbsp;silným sloupkem uříznutým z&nbsp;mladého kmene, jejž shora i&nbsp;zdola provrtal tak hluboko, jak mu&nbsp;vrták stačil. Upevnění dolní železné osy bylo prostou věcí&nbsp;– stačilo zatlouci do&nbsp;otvoru kus železného prutu, jejž přesekl poté, co&nbsp;jej rozžhavil. Ale horní konec dal více práce. Neboť osa se&nbsp;v&nbsp;něm brzy začala točit. Roztepal tedy konec dlátovitě&nbsp;– ale sloupec se&nbsp;rozštípl. Okovat jej nedovedl. Ale vzpomněl, že&nbsp;má&nbsp;ve&nbsp;své zásobě lodní dříví i&nbsp;kusy lodních ráhen, jež jsou okovány. Vyhledal jedno z&nbsp;nejtenčích, okované na&nbsp;konci obroučkou, a&nbsp;uříznuv je&nbsp;na&nbsp;patřičnou délku, upravil svoji osu z&nbsp;něho. Dolní kolo bylo pak snadno na&nbsp;tento tlustý sloup nehybně upevněno a&nbsp;horní osa držela teď také nehybně. Ovšem byl nucen lavici odtrhnout, aby osu zasadil a&nbsp;lavici pak na&nbsp;ni&nbsp;děrou nasadil. Horní desku upravil pak stejně jako dolní. Přibil ji&nbsp;na&nbsp;krátký kus sloupu uříznutý z&nbsp;konce ráhna&nbsp;– vzal k&nbsp;tomu tlustší, neboť to&nbsp;bylo jen výhodné&nbsp;– a&nbsp;vyvrtav opět díru do&nbsp;sloupku, zatloukl do&nbsp;něho osu, nahoře rovněž na&nbsp;plocho roztepanou. Potom pracoval kruh bezvadně. Později ho&nbsp;ještě zdokonalil, zesíliv spodní desku tím, že&nbsp;na&nbsp;ni&nbsp;přibil ještě dvě vrstvy, dva tlusté prkenné kruhy, takže byla teď velmi těžká a&nbsp;jednou roztočena, nevyžadovala tak pozorného kopání. Točení bylo stejnoměrnější a&nbsp;pravidelnější a&nbsp;výroba šla správněji.</span></p>
          <p class="chunk" data-nb-ref-number="16" data-nb-words="92" data-nb-chars="512"><span class="idea" data-nb-ref-number="16" id="idea16" data-nb-words="92" data-nb-chars="512">Rozluštiv zhotovení hrnčířského kruhu, nerozluštil však ještě výrobu hrnců na&nbsp;kruhu. Přesvědčil se&nbsp;o&nbsp;tom ihned, jakmile to&nbsp;zkusil. Viděl sice za&nbsp;svého zajetí v&nbsp;Saleh při práci maurského hrnčíře, ale&nbsp;– jak byl tehdy nevšímavý a&nbsp;netečný!&nbsp;– Vypadalo to&nbsp;tehdy jako hračka. Hrnčíř hodil na&nbsp;kruh kus hlíny, sáhl do&nbsp;něho rukou&nbsp;– hlína mu&nbsp;vyběhla mezi prsty do&nbsp;výše a&nbsp;hrnčíř ji&nbsp;formoval&nbsp;– nu, jako hlínu. Hrnek byl hotov v&nbsp;minutce&nbsp;– odřízl jej zkrouceným drátem od&nbsp;kruhu&nbsp;– postavil na&nbsp;prkno, posypané pískem&nbsp;– a&nbsp;bylo to!</span></p>
          <p class="chunk" data-nb-ref-number="17" data-nb-words="186" data-nb-chars="1122"><span class="idea" data-nb-ref-number="17" id="idea17" data-nb-words="186" data-nb-chars="1122">Ale teď, zde, to&nbsp;tak nebylo! Hlína nevybíhala&nbsp;– a&nbsp;když vzal řidší, vyběhla a&nbsp;rozstříkla se. Nežli vyzkoušel, jak hustá musí být hlína a&nbsp;jak rychle mu&nbsp;je&nbsp;točit kruhem&nbsp;– to&nbsp;obojí bylo ve&nbsp;vzájemné souvislosti a&nbsp;bylo zapotřebí to&nbsp;zkušeností ovládnout&nbsp;– nežli se&nbsp;naučil pomalu vytvářet cosi podobného tomu, co&nbsp;chtěl, musil zkoušet znovu a&nbsp;znovu s&nbsp;naprostým nezdarem. Přistoupil tedy k&nbsp;věci soustavně, nesnaže se&nbsp;hned vyrobit nádobu, ale konaje jenom začáteční pokusy pouhou rukou i&nbsp;pomocí kusů dřev, jimiž hlínu ořezával a&nbsp;ryl. Tak vyrobil první upotřebitelnou misku. Ale poznal, že&nbsp;ani odříznutí hotové misky od&nbsp;kruhu není tak snadnou hračkou. Teprve když nemaje drátu upletl si&nbsp;pevnou strunu z&nbsp;pevných, jako žíně silných a&nbsp;tuhých černých vláken, která tvořila obalové pochvy na&nbsp;spodku listů některých palem, a&nbsp;přibil ji&nbsp;jedním koncem ve&nbsp;výši kruhu na&nbsp;sloupek vedle kruhu do&nbsp;země zaražený, podařilo se&nbsp;mu&nbsp;řezání bezpečně. Ale ani pak nebylo vše hotovo&nbsp;– odříznutá miska se&nbsp;mu&nbsp;při zdvihání zlámala. A&nbsp;tak výkon za&nbsp;výkonem, každé sáhnutí vyžadovalo cviku a&nbsp;znalosti, jichž mohl nabýt toliko mnohonásobným zkoušením a&nbsp;opakováním.</span></p>
          <p class="chunk" data-nb-ref-number="18" data-nb-words="207" data-nb-chars="1273"><span class="idea" data-nb-ref-number="18" id="idea18" data-nb-words="207" data-nb-chars="1273">Konečně však zvítězil a&nbsp;první hrnek byl nejen vykroužen, ale i&nbsp;šťastně odříznut a&nbsp;přenesen na&nbsp;prkno k&nbsp;sušení. Bylo to&nbsp;opravdové vítězství po&nbsp;mnohadenních vytrvalých a&nbsp;znovu a&nbsp;znovu opakovaných pokusech. Nikdy se&nbsp;žádný dělník nedřel s&nbsp;tak neúmornou horlivostí, jako Robinson při této práci, při níž úplně zapomínal na&nbsp;jídlo i&nbsp;na horko, a&nbsp;po které se&nbsp;vrhal na&nbsp;lože polámán a&nbsp;utrmácen jako tehdy, když se&nbsp;lopotil se&nbsp;stavbou a&nbsp;dopravou vorů z&nbsp;lodi na&nbsp;ostrov. Ale výsledkem byla po&nbsp;třech nedělích řada hrnků a&nbsp;hrnečků, plochých i&nbsp;kulovitých misek a&nbsp;mis, džbánů, ano i&nbsp;několik džbánovitých váz, jež sice nemohly soutěžit s&nbsp;výrobky řeckého umění, ale které, podaří-li se&nbsp;je&nbsp;správně vypálit, dostojí přece svému účelu. A&nbsp;více od&nbsp;nich Robinson prozatím nežádal.&nbsp;–Prozatím. Neboť v&nbsp;něm pomalu vzrůstala houževnatá touha dělat svoji práci nejen postačitelně, ale dokonale a&nbsp;úhledně. Byl to&nbsp;skutečný umělecký duch, jenž se&nbsp;probouzel v&nbsp;neumělém hrnčířském samoukovi. A&nbsp;opravdu se&nbsp;již při těchto prvých výrobcích pokusil o&nbsp;některé ozdobné příkrasy. Kruhové linky a&nbsp;vlnovky vykroužené při otáčení na&nbsp;kruhu vnukly myšlenku, aby se&nbsp;pokusil i&nbsp;o&nbsp;další ozdobu. Ale byl příliš dychtivý ovládnout techniku základního řemesla, a&nbsp;tak kroužil a&nbsp;kroužil a&nbsp;formoval, dokud mu&nbsp;stačila přinesená hlína.</span></p>
          <p class="chunk" data-nb-ref-number="19" data-nb-words="82" data-nb-chars="482"><span class="idea" data-nb-ref-number="19" id="idea19" data-nb-words="82" data-nb-chars="482">Když spotřeboval poslední kousíček, bylo mu, jako by&nbsp;se&nbsp;byl probudil z&nbsp;horečného snu. Rozhlížel se&nbsp;kolem sebe, nemoha se&nbsp;opravdu dobře rozpomenout, co&nbsp;chtěl dělat jiného. Takovou soustředěnost myšlenek i&nbsp;tužeb jako u&nbsp;svého kruhu nezažil dosud ani zdaleka&nbsp;– zdálo se&nbsp;mu, že&nbsp;při všem, co&nbsp;konal dosud, nebyl přítomen ani desetinou své duše. Stíraje si&nbsp;pot z&nbsp;čela, hleděl na&nbsp;své výrobky&nbsp;– a&nbsp;byl spokojen, spokojen, jak může být jenom ten, kdo vlastní rukou, vlastní silou něco vytvořil.</span></p>
          <p class="chunk" data-nb-ref-number="20" data-nb-words="12" data-nb-chars="73"><span class="idea" data-nb-ref-number="20" id="idea20" data-nb-words="12" data-nb-chars="73">Zdálo se&nbsp;mu, že&nbsp;není vznešenějšího tvora na&nbsp;zemi nežli tvořící řemeslník.</span></p>
          <p class="chunk" data-nb-ref-number="21" data-nb-words="53" data-nb-chars="297"><span class="idea" data-nb-ref-number="21" id="idea21" data-nb-words="53" data-nb-chars="297">Vytrhl se&nbsp;z&nbsp;myšlení a&nbsp;usmál se, když viděl začátečnicky nedokonalé tvary svých výrobků. Ale co&nbsp;na&nbsp;tom. Byly to&nbsp;výrobky&nbsp;– byly to&nbsp;výtvory jeho ruky, jeho důvtipu, jeho snažení. Postavil je&nbsp;pečlivě pod stan, kde je&nbsp;sušil, chráněné před prudkým sluncem a&nbsp;před deštěm, a&nbsp;šel se&nbsp;podívat na&nbsp;svá zvířata.</span></p>
          <p class="chunk" data-nb-ref-number="22" data-nb-words="13" data-nb-chars="71"><span class="idea" data-nb-ref-number="22" id="idea22" data-nb-words="13" data-nb-chars="71">Vedlo se&nbsp;jim dobře, ale vítala ho&nbsp;radostně. Neviděl jich po&nbsp;celý měsíc.</span></p>
          <p class="chunk" data-nb-ref-number="23" data-nb-words="14" data-nb-chars="72"><span class="idea" data-nb-ref-number="23" id="idea23" data-nb-words="14" data-nb-chars="72">A&nbsp;Nerona musil dlouho volat&nbsp;– potuloval se&nbsp;kdesi po&nbsp;lesích, asi na&nbsp;lovu.</span></p>
        </section>
        <section>
          <p class="chunk" data-nb-ref-number="24" data-nb-words="18" data-nb-chars="109"><span class="idea" data-nb-ref-number="24" id="idea24" data-nb-words="18" data-nb-chars="109">Ječmen pomalu dozrával a&nbsp;rýže málem též. A&nbsp;bylo potřeba pustit se&nbsp;doopravdy do&nbsp;příprav pro mlynářské řemeslo.</span></p>
          <p class="chunk" data-nb-ref-number="25" data-nb-words="193" data-nb-chars="1097"><span class="idea" data-nb-ref-number="25" id="idea25" data-nb-words="193" data-nb-chars="1097">Nejprve šlo o&nbsp;hmoždíř na&nbsp;rýži, jenž měl nahradit ruční mlýnek. Znal podobné z&nbsp;Afriky i&nbsp;z&nbsp;Brazílie&nbsp;– byly kamenné i&nbsp;dřevěné, vy­dlabané a&nbsp;vypálené z&nbsp;tvrdých špalků. Zkusil to&nbsp;stejně. Znal již tak trochu dříví rostoucí okolo v&nbsp;lese a&nbsp;věděl, které je&nbsp;tvrdé a&nbsp;které se&nbsp;dá&nbsp;štípat. Ale vzpomněl si, že&nbsp;všechno čerstvé dříví je&nbsp;zde tak šťavnaté, že&nbsp;by&nbsp;byl nucen dlouho čekat na&nbsp;vyschnutí. Z&nbsp;uťatých částí prýštila vždy dlouho míza. Vydal se&nbsp;tedy s&nbsp;pilou a&nbsp;sekerou ke&nbsp;břehu, kde dosud ležely části lodních stožárů skácených větrem a&nbsp;vyvržených vlnami vysoko na&nbsp;břeh. Přeřízl tlustý stožár v&nbsp;místech, kde byl asi něco přes půl metru v&nbsp;průměru, a&nbsp;odřízl z&nbsp;něho kus asi 70&nbsp;centimetrů dlouhý. Byl ovšem jako všechny silné a&nbsp;dobré lodní stožáry ne&nbsp;z&nbsp;jednoho kmene, ale z&nbsp;několika trámů, zpracovaných přesně dohromady a&nbsp;spjatých silnými železnými obručemi. Ale když uřízl svůj špalek tak, aby byl nahoře i&nbsp;dole obepjat obručí, byl tak pevný, jako by&nbsp;vyrostl z&nbsp;jednoho kmene&nbsp;– a&nbsp;ještě pevnější. Déšť a&nbsp;slunce dřevo rozprýskaly a&nbsp;zvětraly, ale škoda byla jenom zcela povrchní, vnitřek byl pevný a&nbsp;dokonale zdravý.</span></p>
          <p class="chunk" data-nb-ref-number="26" data-nb-words="168" data-nb-chars="1001"><span class="idea" data-nb-ref-number="26" id="idea26" data-nb-words="168" data-nb-chars="1001">Odvalil špalek pomocí sochoru na&nbsp;příhodné místo a&nbsp;postaviv jej, počal do&nbsp;něho vypalovat prohlubeninu, jako Brazilci vypalují z&nbsp;kmenů lodice. Narovnal doprostřed hromádku dříví a&nbsp;zapálil; když shořelo na&nbsp;uhel, odškrabal a&nbsp;odlabal zuhelnatělou vrstvu dlátem i&nbsp;sekerkou a&nbsp;zapálil nový oheň. Práce nebyla namáhavá, ale zdlouhavá, neboť bylo potřeba dávat pozor, aby oheň nestrávil i&nbsp;dříví, které mělo zůstat jako stěna hmoždíře. Myslil si, že&nbsp;snad měl přece jen zvolit čerstvý kmen, jenž by&nbsp;byl nehořel a&nbsp;jenom zvolna doutnal. A&nbsp;konečně, když vypálil a&nbsp;vytloukl dutinu asi na&nbsp;píď, nevěděl si&nbsp;vůbec rady. Dřevo chytalo a&nbsp;hořelo nahoře kolem dokola&nbsp;– nemohl tomu dobře zabránit ani zavlažováním vodou&nbsp;– a&nbsp;zato dole nechtělo nijak uhelnatět, neboť vytvořená vrstva uhlí jako by&nbsp;chránila další dřevo před žárem. A&nbsp;vybírat žhavé uhlí a&nbsp;popel z&nbsp;dutiny&nbsp;– to&nbsp;byla pěkná úloha. A&nbsp;povalit si&nbsp;k&nbsp;tomu pokaždé těžký špalek, to&nbsp;nebylo o&nbsp;mnoho lepší. Spokojil se&nbsp;tedy zatím s&nbsp;tím, čeho dosáhl, a&nbsp;šel zkoušet něco jiného.</span></p>
          <p class="chunk" data-nb-ref-number="27" data-nb-words="87" data-nb-chars="533"><span class="idea" data-nb-ref-number="27" id="idea27" data-nb-words="87" data-nb-chars="533">Viděl Afričanky, které třely obilí v&nbsp;jakýchsi žlabech s&nbsp;obloukovitými prohlubeninami. Uřízl si&nbsp;nový špalek a&nbsp;vypaloval ho&nbsp;naležato. To&nbsp;se&nbsp;dařilo mnohem lépe, a&nbsp;velmi brzy a&nbsp;téměř bez námahy vypálil a&nbsp;vydlabal do&nbsp;špalku, jejž nahoře osekal na&nbsp;plocho, neširokou dutinu s&nbsp;obloukovitě prohloubeným dnem, jako by&nbsp;tam chtěl vložit brus. Udělal si&nbsp;k&nbsp;tomu jakési dláto, přivázav kus železného pásu na&nbsp;tyč, a&nbsp;dlabal zuhelnatělé dřevo jako rýčem, ostrouhávaje uhlí ještě během hoření. To&nbsp;byla snadná práce a&nbsp;byla za&nbsp;necelý den pohodlně hotova.</span></p>
          <p class="chunk" data-nb-ref-number="28" data-nb-words="130" data-nb-chars="780"><span class="idea" data-nb-ref-number="28" id="idea28" data-nb-words="130" data-nb-chars="780">V&nbsp;Africe „mlely“ obilí na&nbsp;takovémto „mlýnku“ vždy dvě ženy, drtíce je&nbsp;brusovitě zaobleným kusem špalku, jejž posouvaly ve&nbsp;žlabu sem a&nbsp;tam každá z&nbsp;jedné strany tyčemi. Robinson byl sám a&nbsp;byl nucen vynalézt jiný způsob. Upravil si&nbsp;kus tvrdého dřeva do&nbsp;správného tvaru, otesav je&nbsp;tak, aby tvořilo jakýsi více nežli poloviční brus, tlustou desku zakončenou obloukem o&nbsp;průměru asi o&nbsp;deset centimetrů menším, nežli byl kruhový oblouk žlabu. Na&nbsp;toto dřevo připevnil vodorovnou tyč a&nbsp;celek zatěžkal uvázaným kamenem, jehož tíže měla nahradit sílu strkajících žen. Celek tvořil kolébadlo, jímž mohl ve&nbsp;žlabu kolébat, a&nbsp;tak drtit zrní do&nbsp;žlabu nasypané. Prozatím tam nasypal trochu písku a&nbsp;vydřel jím všechno uhlí ze&nbsp;žlabu a&nbsp;uhladil jej do&nbsp;hladka.&nbsp;– A&nbsp;byl zvědav, jak se&nbsp;mu&nbsp;vynález osvědčí.</span></p>
          <p class="chunk" data-nb-ref-number="29" data-nb-words="81" data-nb-chars="451"><span class="idea" data-nb-ref-number="29" id="idea29" data-nb-words="81" data-nb-chars="451">Mohl to&nbsp;zkusit ihned. Obilí zatím dozrálo úplně. Sklízel je&nbsp;tak, že&nbsp;shrnul hrst stébel do&nbsp;pěsti a&nbsp;odsekával je&nbsp;kratší z&nbsp;obou šavlí, dobře nabroušenou. Byla to&nbsp;hrozná práce, teď, když bylo obilí mnoho, a&nbsp;umínil si, že&nbsp;si&nbsp;pořídí lepší žací nástroj. Kovářství se&nbsp;hlásilo samo a&nbsp;naléhavě a&nbsp;nemohl se&nbsp;mu&nbsp;již déle vyhýbat.&nbsp;– Tvrdá sláma rýže vzdorovala tomuto způsobu žatvy, a&nbsp;tak se&nbsp;nakonec do&nbsp;ní&nbsp;pustil tak, že&nbsp;odsekával stébla při zemi šavlí jako proutí.</span></p>
          <p class="chunk" data-nb-ref-number="30" data-nb-words="28" data-nb-chars="170"><span class="idea" data-nb-ref-number="30" id="idea30" data-nb-words="28" data-nb-chars="170">Ale vyžadovalo to&nbsp;hrozné námahy. Když se&nbsp;pokoušel usekávat klasy nahoře, kde byla sláma tenká, vyletovalo z&nbsp;nich zrní již poněkud přezrálé tak, že&nbsp;by&nbsp;byl mnoho nesklidil.</span></p>
          <p class="chunk" data-nb-ref-number="31" data-nb-words="140" data-nb-chars="814"><span class="idea" data-nb-ref-number="31" id="idea31" data-nb-words="140" data-nb-chars="814">Leč nakonec skončil i&nbsp;tuto práci, a&nbsp;pak vymlátil část obilí, asi ⅛&nbsp;hektolitru, silnou holí na&nbsp;rozprostřeném kusu hrubé plachty, kterou na&nbsp;okrajích nadzdvihl kolíky, aby zachytil rozletující se&nbsp;zrno. Šlo to&nbsp;snadno&nbsp;– v&nbsp;horku vyschlo obilí velmi rychle a&nbsp;vypadávalo z&nbsp;klasů samo. Od&nbsp;hrubých plev a&nbsp;smetí je&nbsp;očistil velmi jednoduše. Zabalil vymlácené zrní do&nbsp;plachty jako do&nbsp;pytle a&nbsp;válel je&nbsp;v&nbsp;něm jako válec sem a&nbsp;tam, žmoulaje a&nbsp;kroutě jej co&nbsp;nejúčinněji. Tím odrtil všechny plevy, a&nbsp;když balík rozbalil, viděl, že&nbsp;je&nbsp;rýže vyloupána velmi dokonale. Odlučování plev od&nbsp;zrna byla práce mnohem snazší. Provedl ji, nabíraje zrní do&nbsp;mísovité ošatky a&nbsp;sypaje je&nbsp;levicí z&nbsp;výše na&nbsp;plachtu, při čemž vanoucí vítr odnášel prázdné plevy pryč. Náhodou byl vítr slabý&nbsp;– ale přišel na&nbsp;nápad, jak ho&nbsp;do&nbsp;budoucna využije důkladněji.</span></p>
          <p class="chunk" data-nb-ref-number="32" data-nb-words="85" data-nb-chars="497"><span class="idea" data-nb-ref-number="32" id="idea32" data-nb-words="85" data-nb-chars="497">Po&nbsp;několikerém přesypání nasypal vyfoukané zrno do&nbsp;svého mlýnku a&nbsp;vydrtil je&nbsp;ze&nbsp;slupek. Dařilo se&nbsp;to&nbsp;dobře a&nbsp;dosti rychle, když zmenšil váhu kamene a&nbsp;sypal hodně zrní najednou. Kolébací mlýnek se&nbsp;na&nbsp;rýži osvědčil. Vydrtil takto větší mýtník zrní a&nbsp;odhadl podle toho od&nbsp;oka, že&nbsp;sklidil celkem asi 65&nbsp;litrů rýže. Rozhodl se, že&nbsp;zasije tolik, aby určitě sklidil něco ke&nbsp;třem hektolitrům. Uschoval vydrcenou a&nbsp;oloupanou rýži v&nbsp;košíku a&nbsp;zbylé obilí uložil zatím pod stanem, nežli je&nbsp;bude moci vymlátit.</span></p>
          <p class="chunk" data-nb-ref-number="33" data-nb-words="117" data-nb-chars="692"><span class="idea" data-nb-ref-number="33" id="idea33" data-nb-words="117" data-nb-chars="692">Pak se&nbsp;pustil do&nbsp;ječmene. Vymlátil a&nbsp;vydrtil ho&nbsp;část podobně jako rýži, a&nbsp;pak jej odrtil ve&nbsp;svém kolébacím mlýně. Shledal to&nbsp;proti rýži mnohem nesnadnějším, nežli nalezl správný tlak a&nbsp;správné množství zrní ve&nbsp;žlabu, ale pak získal čisté zrno, které mohl podobně odfoukat jako rýži. Leč co&nbsp;s&nbsp;ním počít? Tak, jak bylo, bylo ho&nbsp;sotva možno užít, a&nbsp;k&nbsp;opravdovému rozemletí bylo dosud daleko. Zvýšením váhy kolébadla mohl sice zrno rozdrtit, ale dostal jenom jakousi drť, v&nbsp;níž bylo velmi málo mouky, anebo při menším tlaku směsici mouky, otrub a&nbsp;drcených krupek. Ponechal to&nbsp;dalším pokusům a&nbsp;uložil i&nbsp;ječné klasy, jak mohl, v&nbsp;plachtovinových pytlích. Odhadoval sklizeň na&nbsp;čtyři a&nbsp;půl hektolitru.</span></p>
          <p class="chunk" data-nb-ref-number="34" data-nb-words="105" data-nb-chars="603"><span class="idea" data-nb-ref-number="34" id="idea34" data-nb-words="105" data-nb-chars="603">Tím měl roční spotřebu ovšem více nežli dvojnásobně zabezpečenu. Potom se&nbsp;vrátil nejdříve ke&nbsp;svému hrnčířství. Nádobí bylo vysušeno, jen zvonilo. Narubal tedy dobrého paliva a&nbsp;dal se&nbsp;do&nbsp;nového vypalování. Měl tolik nádob, že&nbsp;se&nbsp;do&nbsp;pece dobře nevešly a&nbsp;byl nucen vložit menší nádobky do&nbsp;větších. Ale ukázalo se, že&nbsp;to&nbsp;je&nbsp;jenom zisk, neboť byly vypáleny spíše lépe, a&nbsp;právě ty, které byly v&nbsp;ochraně větších, nepukaly při užití na&nbsp;ohni. A&nbsp;Robinson se&nbsp;dožil velké radosti, že&nbsp;si&nbsp;mohl svou prvou zadělávanou rýži s&nbsp;kozím masem uvařit v&nbsp;hrnku své vlastní výroby.&nbsp;– Zdálo se&nbsp;mu, že&nbsp;nikdy neužil ničeho lepšího.</span></p>
          <p class="chunk" data-nb-ref-number="35" data-nb-words="30" data-nb-chars="190"><span class="idea" data-nb-ref-number="35" id="idea35" data-nb-words="30" data-nb-chars="190">Zbytek pěkného období strávil pracemi ovocnářskými, sklizní banánů a&nbsp;ořechů a&nbsp;uschováváním a&nbsp;sušením různého ovoce&nbsp;– a&nbsp;rybařením. A&nbsp;současně s&nbsp;rybami vyudil si&nbsp;i&nbsp;jednu ulovenou divokou kozu.</span></p>
          <p class="chunk" data-nb-ref-number="36" data-nb-words="94" data-nb-chars="587"><span class="idea" data-nb-ref-number="36" id="idea36" data-nb-words="94" data-nb-chars="587">Jeho stádo se&nbsp;zatím opět rozmnožilo, a&nbsp;to znamenitě. O&nbsp;osm kůzlat. Čítalo teď šestnáct kusů (neboť jednoho mladého kozlíka z&nbsp;předešlého vrhu zabil pro přílišné znepokojování ostatních). Nemohl se&nbsp;odhodlat utratit žádné z&nbsp;nich, a&nbsp;nevěděl opravdu, co&nbsp;počít. Prohlédl velkou ohradu, k&nbsp;níž založil počátek zasazením živého plotu. Vyvinul se&nbsp;dobře, ale k&nbsp;úplnému dohotovení nezbývalo již času. Pásl tedy své stádo ve&nbsp;volné prostoře, uvazuje stará zvířata ke&nbsp;kůlům v&nbsp;zemi, a&nbsp;pustil se&nbsp;narychlo do&nbsp;zesilování nové ohrady, proplétaje ji&nbsp;novými, dlouhými pruty a&nbsp;větvemi, aby se&nbsp;přes deště ujaly.</span></p>
          <p class="chunk" data-nb-ref-number="37" data-nb-words="204" data-nb-chars="1214"><span class="idea" data-nb-ref-number="37" id="idea37" data-nb-words="204" data-nb-chars="1214">Zabezpečiv takto budoucnost, vymlátil ještě za&nbsp;sucha tolik obilí, kolik mohl, a&nbsp;uschoval zrní v&nbsp;pytlích či&nbsp;spíše v&nbsp;balících stočených z&nbsp;lodní plachtoviny. S&nbsp;počátkem mokrého období uvedl svá zvířata opět do&nbsp;zevního dvora hradu, kde byla již předešle. Ale rozšířil jim přístřešek tak, že&nbsp;se&nbsp;tam vešla celá šestnáctičlenná kozí rodina. S&nbsp;krmivem neměl tentokráte mnoho starostí. Věděl od&nbsp;předešlého období, že&nbsp;kozy sotva stačily požrat bujné rostlinstvo dvora a&nbsp;obou ohrad. Teď, když jich je&nbsp;více, snad by&nbsp;jim tato živá píce nestačila, ale spoléhal, že&nbsp;je&nbsp;bude přikrmovat trochu i&nbsp;ječným zrním, jehož měl nadbytek. A&nbsp;poznal, že&nbsp;se&nbsp;kozám při tom znamenitě dařilo. Chrupaly ječmen s&nbsp;takovou chutí, že&nbsp;začaly zelenou pící téměř pohrdat. Obával se&nbsp;však, že&nbsp;jim to&nbsp;nebude ku&nbsp;prospěchu, a&nbsp;dával jim ječmen, jenom když se&nbsp;pro trvalé mokro nemohly dosti pást na&nbsp;živé píci. Což ostatně se&nbsp;stávalo často, protože někdy ani v&nbsp;tomto teplém podnebí nemělo listí kdy uschnout. Vypomáhal si&nbsp;tudíž tím, že&nbsp;vycházel ven a&nbsp;nasekal šavlí otepi větví a&nbsp;větviček stromů, jichž listí kozy nejraději ožíraly, a&nbsp;nosil je&nbsp;domů, kde je&nbsp;rozprostíral pod stan k&nbsp;oschnutí, načež je&nbsp;kozám předkládal. A&nbsp;tak netrpěly nouzí a&nbsp;dařilo se&nbsp;jim výborně.</span></p>
          <p class="chunk" data-nb-ref-number="38" data-nb-words="127" data-nb-chars="779"><span class="idea" data-nb-ref-number="38" id="idea38" data-nb-words="127" data-nb-chars="779">I&nbsp;jeho stůl byl obstarán znamenitě. Vařil a&nbsp;pekl si&nbsp;všemožná jídla, na&nbsp;která dovedl vzpomenout. Rýže s&nbsp;masem, kroupová kaše, koláčky z&nbsp;rozsekaných kokosových a&nbsp;jiných ořechů s&nbsp;rýžovou drtí byly prvními výrobky, nežli rozluštil otázku mletí ječmene. Rozluštil ji, vysekav si&nbsp;z&nbsp;pórovitého kamene své skály podobný žlab, jako byl jeho dřevěný mlýn a&nbsp;podobné kolébadlo. Zkazil při tom sice téměř úplně jedno ze&nbsp;svých tesařských dlát, ale nepovažoval to&nbsp;za&nbsp;přílišnou oběť. Podařilo se&nbsp;mu&nbsp;na&nbsp;novém mlýnku poměrně snadno a&nbsp;rychle umlít dostatečné množství zrní na&nbsp;směs jemných otrub, drobné krupičnaté drti a&nbsp;jemné mouky. Nemaje prozatím síto, zkusil péci z&nbsp;ní chléb tak. Zadělal jej s&nbsp;kvasem a&nbsp;shledal docílený chléb velmi chutným.&nbsp;– I&nbsp;housky z&nbsp;tohoto hrubého šrotu chutnaly znamenitě.</span></p>
          <p class="chunk" data-nb-ref-number="39" data-nb-words="44" data-nb-chars="253"><span class="idea" data-nb-ref-number="39" id="idea39" data-nb-words="44" data-nb-chars="253">Pšeničné mouky měl již jenom asi 10&nbsp;kilogramů a&nbsp;šetřil s&nbsp;ní co&nbsp;nejvíce. Věděl však, že&nbsp;ji&nbsp;dlouho neuchová, třebaže ji&nbsp;sušil co&nbsp;nejlépe a&nbsp;uschovával teď v&nbsp;několika ze&nbsp;svých nových džbánů. Ztrácela nápadně rychle svoji vůni a&nbsp;pečivo chutnalo již zatuchle.</span></p>
          <p class="chunk" data-nb-ref-number="40" data-nb-words="35" data-nb-chars="206"><span class="idea" data-nb-ref-number="40" id="idea40" data-nb-words="35" data-nb-chars="206">Vyrobil na&nbsp;svém mlýnu i&nbsp;kroupy, rozdrtiv či&nbsp;vlastně odrtiv zrno toliko částečně, a&nbsp;odděluje větší kusy od&nbsp;ostatní mouky tím, že&nbsp;je&nbsp;z&nbsp;ní vytřásl na&nbsp;šikmo položeném prkénku, načež drobnou drť domlel nadrobno.</span></p>
          <p class="chunk" data-nb-ref-number="41" data-nb-words="207" data-nb-chars="1281"><span class="idea" data-nb-ref-number="41" id="idea41" data-nb-words="207" data-nb-chars="1281">Ale nespokojil se&nbsp;s&nbsp;tímto výsledkem a&nbsp;vyrobil si&nbsp;dobré síto, jak si&nbsp;to&nbsp;vymyslil již předtím. Ušil si&nbsp;z&nbsp;plachtoviny měkký rukáv, jejž u&nbsp;jednoho konce napjal a&nbsp;přišil na&nbsp;proutěný kruh. Přečnívající látkovou obrubu pak prošil černými palmovými žíněmi, nejdříve rovnoběžně jedním směrem a&nbsp;potom napříč směrem druhým. Byla to&nbsp;sice úmorná práce, ale Robinson byl již trpělivý. Zkušenost jej již poučila, že&nbsp;prováděje práci podle způsobu, jejž věděl, přišel nejsnadněji a&nbsp;nejrychleji na&nbsp;dobré nápady, jak ji&nbsp;provést praktičtěji a&nbsp;snadněji. A&nbsp;tak i&nbsp;při tomto vyšívání síta přišel na&nbsp;to, jak by&nbsp;si&nbsp;je&nbsp;mohl utkat. Myšlenka přišla náhle a&nbsp;pak již na&nbsp;ní&nbsp;snoval a&nbsp;snoval, až&nbsp;vymyslil malý ruční stávek, kde mohl pomocí tyčky každou druhou nit nadzdvihnout nad ostatní, a&nbsp;potom příční nit&nbsp;– outek&nbsp;– provléknout jediným protažením dlouhé jehlice. Když tyčku, na&nbsp;které byly uvázány nitě nadzdvihující nitě osnůvky, spustil níže, sklesly zdvižené nitě pod ostatní osnůvku, jsouce provlečeny vroubícím okrajem síta níže nežli druhá polovina osnůvky. A&nbsp;pak opět provlékl outek jedním tahem zpět. Dotkal svoje sítko tímto způsobem, a&nbsp;ač bylo velmi nedokonalé, přesel jím přece mouku tak dobře, že&nbsp;obdržel velmi jemnou a&nbsp;drobnou mouku s&nbsp;malým příměskem větších zrnek a&nbsp;jen nepatrnou přimíšeninou otrub.</span></p>
          <p class="chunk" data-nb-ref-number="42" data-nb-words="31" data-nb-chars="172"><span class="idea" data-nb-ref-number="42" id="idea42" data-nb-words="31" data-nb-chars="172">A&nbsp;potom již pekl lívance a&nbsp;vdolky a&nbsp;housky z&nbsp;ječné mouky. Lívance s&nbsp;povidly z&nbsp;různého ovoce, maštěné kozím máslem&nbsp;– toť byl požitek, jenž jistě odměnil námahu, kterou stál.</span></p>
          <p class="chunk" data-nb-ref-number="43" data-nb-words="55" data-nb-chars="318"><span class="idea" data-nb-ref-number="43" id="idea43" data-nb-words="55" data-nb-chars="318">Měl teď již dostatek másla i&nbsp;tvarohu, neboť mohl bez okrádání kůzlat nadojit denně dva i&nbsp;několik litrů mléka. A&nbsp;když kůzlata začala sama žrát, oddojoval pomalu stále více, tím spíše, že&nbsp;viděl, že&nbsp;i&nbsp;velká kůzlata z&nbsp;předešlého vrhu se&nbsp;ráda přiživovala s&nbsp;mladšími. Kozy si&nbsp;velmi dobře zvykly a&nbsp;snášely dojení již ochotně.</span></p>
          <p class="chunk" data-nb-ref-number="44" data-nb-words="107" data-nb-chars="619"><span class="idea" data-nb-ref-number="44" id="idea44" data-nb-words="107" data-nb-chars="619">Prozatím stloukal máslo v&nbsp;malém tak, že&nbsp;třásl džbánkem s&nbsp;kozí smetanou, uzavřev pevně otvor. V&nbsp;malém množství to&nbsp;úplně stačilo. A&nbsp;když mu&nbsp;napadlo, aby do&nbsp;dřevěného víka, jímž džbán uzavíral, zasadil tři pruty, sahající až&nbsp;ke&nbsp;dnu, tak, aby se&nbsp;smetana o&nbsp;ně třesením tříštila, zdálo se&nbsp;mu, že&nbsp;nemůže být lepší máselnice.&nbsp;– Tvaroh, jejž vylisoval ze&nbsp;sedlého mléka ve&nbsp;váčku z&nbsp;plachtoviny, zatíživ jej kamenem, byl stejně vítaným obohacením kuchyně. A&nbsp;Nero jej jedl stejně rád jako jeho pán&nbsp;– a&nbsp;jako oba papoušci. Ve&nbsp;zdejším podnebí tvaroh rychle sýrovatěl a&nbsp;tak měl Robinson i&nbsp;výborné kozí syrečky i&nbsp;měkký, uleželý kozí sýr.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./robinson_crusoe_015.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>