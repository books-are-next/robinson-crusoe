<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XVII">
    <meta name="apple-mobile-web-app-capable" content="yes">
    <title>XVII</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./robinson_crusoe_020.html">
    <link rel="next" href="./robinson_crusoe_022.html">
    <meta name="nb-order" content="20">
    <link rel="self" href="robinson_crusoe_021.html">
    <meta name="nb-identifier" content="defoe-robinson-crusoe-a8cbe88">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3114" data-nb-chars="18628">
    <nav role="doc-toc">
      <ul class="plain section"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./robinson_crusoe_020.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="4"><span class="idea" data-nb-ref-number="1" id="idea1" data-nb-words="1" data-nb-chars="4">XVII</span></h1>
        <section>
          <p class="chunk" data-nb-ref-number="2" data-nb-words="201" data-nb-chars="1224"><span class="idea" data-nb-ref-number="2" id="idea2" data-nb-words="201" data-nb-chars="1224">Ale všechna tato opatření byla zbytečná a&nbsp;Robinson to&nbsp;pochopil velmi brzy a&nbsp;litoval jich. Nikdy snad neměl nikdo oddanějšího sluhy a&nbsp;věrnějšího přítele, nežli jakým se&nbsp;zachráněný indián ukázal vůči němu. Hned ráno druhého dne poznal Robinson svůj omyl z&nbsp;dětinsky příchylného chování svého chráněnce, jenž patrně uhodl jeho obavy a&nbsp;snažil se&nbsp;všemožně dát mu&nbsp;najevo svoji lásku a&nbsp;věrnost. Dojatý Robinson usmyslil si&nbsp;napravit svoji chybu, a&nbsp;aby ukázal svoji důvěru a&nbsp;vzájemnou příchylnost, vyhledal ve&nbsp;své zbrojírně dobrý nůž a&nbsp;sekerku a&nbsp;dal je&nbsp;svému chráněnci spolu se&nbsp;svým zásobním opaskem. Když obdarovaný pochopil, že&nbsp;mu&nbsp;zbraně dává a&nbsp;že jsou jeho, neměla jeho radost a&nbsp;vděčnost mezí. Robinson zavedl jej ke&nbsp;svému brusu a&nbsp;ukázal mu&nbsp;jeho užití, nabrousiv nůž před jeho zrakem co&nbsp;nejdokonaleji nejdříve na&nbsp;velkém brusu a&nbsp;pak na&nbsp;malém, ručním brousku, jímž mu&nbsp;dodal hladkého ostří. A&nbsp;byl sám nesmírně potěšen, vida, s&nbsp;jakou radostí se&nbsp;divoch pustil do&nbsp;broušení své sekery, nápodobě ostří, jak je&nbsp;viděl na&nbsp;příruční sekeře Robinsonově, kterou si&nbsp;vypůjčil. Počínal si&nbsp;při tom tak obratně, že&nbsp;Robinson nevycházel z&nbsp;údivu nad divochem, který projevoval při všem tolik inteligence, že&nbsp;by&nbsp;mu&nbsp;byl mohl každý londýnský měšťák závidět.</span></p>
          <p class="chunk" data-nb-ref-number="3" data-nb-words="143" data-nb-chars="865"><span class="idea" data-nb-ref-number="3" id="idea3" data-nb-words="143" data-nb-chars="865">A&nbsp;Robinson často potom hleděl na&nbsp;svého „divošského“ soudruha v&nbsp;zamyšlení, uvažuje, jak a&nbsp;proč to&nbsp;je, že&nbsp;tak veliký počet lidí, tak nadaných a&nbsp;v&nbsp;základu schopných, je&nbsp;vyloučen ze&nbsp;všeho požehnání civilizace, kultury a&nbsp;náboženství, ačkoliv by, soudě podle jeho zkušenosti, dovedli svých schopností právě tak užít jako my&nbsp;a&nbsp;ačkoliv by&nbsp;byli schopni užít náboženského osvícení mnohem lépe a&nbsp;opravdověji, nežli činí veliká většina Evropanů. A&nbsp;často se&nbsp;zastyděl jak nad sebou samým, tak nad celou civilizací, z&nbsp;níž vyšel, vida, s&nbsp;jak logickou a&nbsp;důkladnou důsledností se&nbsp;jeho divošský přítel přičiňuje, aby z&nbsp;toho chabého zlomku poučení, jehož se&nbsp;mu&nbsp;od&nbsp;Robinsona dostalo, vyvodil co&nbsp;nejvyšší užitek.&nbsp;– Jak to, že&nbsp;Bůh nechává tolik duší v&nbsp;bludu a&nbsp;ve tmě, a&nbsp;že jenom zlomek lidstva, a&nbsp;mezi nimi tolik do­konce ne&nbsp;nejhodnějších, je&nbsp;účastno jeho poznání a&nbsp;dobrodiní vzdělanosti?</span></p>
          <p class="chunk" data-nb-ref-number="4" data-nb-words="223" data-nb-chars="1332"><span class="idea" data-nb-ref-number="4" id="idea4" data-nb-words="223" data-nb-chars="1332">A&nbsp;pak si&nbsp;řekl, že&nbsp;to&nbsp;je&nbsp;vlastně nejen domýšlivost, ale skutečné rouhání, jestliže lidé jeho plemene, ať&nbsp;jsou sami jacíkoliv, pohlížejí na&nbsp;ostatní plemena a&nbsp;na jejich způsob života tak spatra, povrhujíce jimi a&nbsp;majíce se&nbsp;za&nbsp;lepší a&nbsp;za šťastnější již prostě proto, že&nbsp;patří k&nbsp;okruhu určité kultury a&nbsp;víry. A&nbsp;pochopil, že&nbsp;nejen že&nbsp;je&nbsp;každý dobrý divoch daleko lepším a&nbsp;v&nbsp;očích svého Tvůrce milejším člověkem nežli zločinný a&nbsp;své povinnosti křesťanského vzdělance neplnící, ano, v&nbsp;prach a&nbsp;bláto je&nbsp;šlapající Evropan, ale že&nbsp;celé to&nbsp;měřítko, které Evropané šmahem na&nbsp;všechna ostatní plemena a&nbsp;na jejich kulturu přikládají, je&nbsp;vadné a&nbsp;domýšlivé. Neboť ten, kdo sám vyrostl v&nbsp;určitých vyhraněných poměrech nemá nijaké možnosti soudit i&nbsp;jen zdaleka správně o&nbsp;poměrech, o&nbsp;nichž má&nbsp;sotva zdání. Pokud jde o&nbsp;štěstí&nbsp;– Robinson si&nbsp;vzdychl, pomýšleje na&nbsp;všechnu tu&nbsp;bídu, soustředěnou v&nbsp;evropských městech. A&nbsp;pokud jde o&nbsp;mravnost&nbsp;– Robinson nevěděl a&nbsp;neslyšel nikdy, že&nbsp;by&nbsp;který divoch se&nbsp;prohřešoval proti přikázání, které duchem jeho kmene je&nbsp;dáno jemu; ale zato věděl až&nbsp;příliš dobře, jak mnoho je&nbsp;těch příslušníků jeho vlastní civilizace a&nbsp;jeho náboženství, kteří nejen že&nbsp;se&nbsp;proti přikázáním tohoto náboženství a&nbsp;této kultury denně prohřešují, ale spíše žijí v&nbsp;naprostém rozporu s&nbsp;ní a&nbsp;v&nbsp;hříchu proti svému vlastnímu svědomí a&nbsp;lepšímu mínění.</span></p>
          <p class="chunk" data-nb-ref-number="5" data-nb-words="167" data-nb-chars="1008"><span class="idea" data-nb-ref-number="5" id="idea5" data-nb-words="167" data-nb-chars="1008">Přesto ovšem považoval za&nbsp;svoji povinnost poučit svého chráněnce o&nbsp;všem, co&nbsp;by&nbsp;mu&nbsp;z&nbsp;něho mohlo učinit dobrého a&nbsp;vhodného druha. Jsa zde sám oddělen ode všeho, v&nbsp;čem vyrostl, proživ tolik let ve&nbsp;ztajené touze mít sobě rovného soudruha, pomýšlel v&nbsp;prvých dobách a&nbsp;od počátku jenom na&nbsp;to, aby si&nbsp;ze&nbsp;svého chráněnce vychoval a&nbsp;udělal druha podle svých vlastních představ. A&nbsp;teprve dlouho potom přišel vůbec na&nbsp;to, že&nbsp;by&nbsp;snad byl učinil lépe, kdyby byl svého druha ponechal, jakým byl, a&nbsp;snažil se&nbsp;spíše sám obohatit sebe o&nbsp;jeho vědomosti. Kdyby byli prostě žili spolu, pohlížejíce na&nbsp;sebe jako dva lidé, vyrostlí každý jinak, mohli se&nbsp;poznat navzájem, předat si&nbsp;vymoženosti svého rozdílného způsobu výchovy a&nbsp;obsáhnout navzájem své žití. Leč Robinson byl přes svoje zážitky přece jen příliš Evropanem vžilým do&nbsp;představy své samozřejmé povýšenosti, že&nbsp;mu&nbsp;všechny tyto myšlenky přišly teprve mnohem později. V&nbsp;prvých dobách nepomyslil na&nbsp;nic jiného, nežli aby svému „divochu“ a&nbsp;„pohanu“ dělal učitele a&nbsp;misionáře.</span></p>
          <p class="chunk" data-nb-ref-number="6" data-nb-words="79" data-nb-chars="451"><span class="idea" data-nb-ref-number="6" id="idea6" data-nb-words="79" data-nb-chars="451">Ano, byl tak hluboko ponořen ve&nbsp;své zaujatosti a&nbsp;v&nbsp;pocitu své povýšenosti, že&nbsp;mu&nbsp;ani na&nbsp;okamžik nenapadlo postavit se&nbsp;na&nbsp;chvíli na&nbsp;stanovisko svého druha. Dokonce ani, aby vyzvěděl jeho jméno, které tento dospělý muž přece jistě měl. Postavil se&nbsp;ihned a&nbsp;úplně na&nbsp;stanovisko „pána“ vůči otroku. Okolnost, že&nbsp;naprosto nerozuměl jeho řeči, přispěla k&nbsp;tomu, že&nbsp;naň hleděl spíše tak trochu jako na&nbsp;lepší druh němé tváře a&nbsp;že s&nbsp;ním také podle toho zacházel.</span></p>
          <p class="chunk" data-nb-ref-number="7" data-nb-words="39" data-nb-chars="201"><span class="idea" data-nb-ref-number="7" id="idea7" data-nb-words="39" data-nb-chars="201">Prvním činem, jímž zahájil tedy svůj vzájemný poměr, bylo, že&nbsp;dal sám svému sluhovi jméno. Nalezl jej v&nbsp;pátek a&nbsp;dal mu&nbsp;jméno Pátek, a&nbsp;poučil ho&nbsp;o&nbsp;tom posunky, jako mu&nbsp;stejně sdělil, že&nbsp;je&nbsp;jeho pánem.&nbsp;–</span></p>
          <p class="chunk" data-nb-ref-number="8" data-nb-words="205" data-nb-chars="1264"><span class="idea" data-nb-ref-number="8" id="idea8" data-nb-words="205" data-nb-chars="1264">Ale Pátek zdál se&nbsp;být zcela spokojen. Tolik nového, co&nbsp;u&nbsp;svého pána viděl, nahánělo mu&nbsp;ovšem znamenitou úctu. Počínaje Robinsonovým šatem, vše bylo divné a&nbsp;nové. Jeho zázračné zbraně, jeho divuplné nástroje, podivný způsob živobytí&nbsp;– vše bylo nové a&nbsp;uvádělo Pátka v&nbsp;udivený a&nbsp;uctivý obdiv. Nemohl mít vůči tomu všemu nikterak kritického stanoviska. Kdyby se&nbsp;byl Robinson dostal do&nbsp;Pátkovy otčiny, byl by&nbsp;snad, ano pravděpodobně, brzy velmi ostře zkritizován, a&nbsp;je pochybno, že&nbsp;by&nbsp;si&nbsp;byl přes svoje divuplné zbraně dovedl získat úctu divochů, kteří ve&nbsp;všem, co&nbsp;se&nbsp;jich týkalo a&nbsp;čemu oni rozuměli, a&nbsp;co si&nbsp;cenili, nad něj tak nesmírně vynikali. Přes svoje dobrodružné zážitky byl velmi nevědomý a&nbsp;teprve zde na&nbsp;ostrově získal si&nbsp;zkušeností a&nbsp;dlouhým přičiněním jako samouk svoji nynější zdatnost. Při svém příchodu sem byl hotovým ubožákem, kterému jen to&nbsp;málo, co&nbsp;pochytil za&nbsp;krátkou dobu svého brazilského plantážnictví, bylo hned k&nbsp;praktickému užitku. Vše další byl nucen teprve pracně znovu vytvořit pomocí úporného vyhrabování polouvědomělých vzpomínek a&nbsp;kusých zbytků vědomostí, které byly užitečnými jen tím, že&nbsp;věděl, co&nbsp;by&nbsp;chtěl, a&nbsp;co by&nbsp;měl dělat, ale k&nbsp;výsledku vedly teprve, když se&nbsp;sterými neohrabanými pokusy naučil nalézat způsob, jak by&nbsp;to&nbsp;měl dělat.</span></p>
          <p class="chunk" data-nb-ref-number="9" data-nb-words="129" data-nb-chars="811"><span class="idea" data-nb-ref-number="9" id="idea9" data-nb-words="129" data-nb-chars="811">Ale zde, uprostřed svého malého království vybudovaného lety práce, připadal nevědomému a&nbsp;evropského života neznalému oby­vateli tropických lesů nezbytně jako nějaká bájná, vyšší bytost z&nbsp;neznámých sfér. Jako Robinson teprve později byl schopen uvědomit si&nbsp;Pátkovy přednosti a&nbsp;vůbec jeho lidskou dokonalost, která v&nbsp;mnohém ohledu&nbsp;– nejen tělesném, ale i&nbsp;mravním!&nbsp;– vysoko převyšovala jej samého tak sterým způsobem. Pátek teprve později mohl si&nbsp;uvědomit Robinsonovy nedokonalosti a&nbsp;nedostatky z&nbsp;jeho, Pátkova stanoviska. Teď žil v&nbsp;Robinsonově okruhu a&nbsp;vlivu a&nbsp;v&nbsp;jeho rámci, a&nbsp;v&nbsp;tom byl Robinson ovšem nedostižným vzorem, jsa v&nbsp;tomto duchu doma.&nbsp;– A&nbsp;to nutně působilo na&nbsp;naprostého nováčka evropské kultury.&nbsp;–&nbsp;A&nbsp;proto vrhal se&nbsp;s&nbsp;nadšením a&nbsp;horlivostí na&nbsp;vše toto nové a&nbsp;snažil se&nbsp;naučit se&nbsp;všemu, cokoliv zhlédl.</span></p>
          <p class="chunk" data-nb-ref-number="10" data-nb-words="52" data-nb-chars="290"><span class="idea" data-nb-ref-number="10" id="idea10" data-nb-words="52" data-nb-chars="290">A&nbsp;byl nejen velmi pozorným, ale i&nbsp;velmi učenlivým a&nbsp;bystrým žákem. A&nbsp;k&nbsp;tomu byl pln veselosti a&nbsp;čilé živosti, že&nbsp;Robinson opravdu ožíval a&nbsp;mládl jenom od&nbsp;pozorování této překypující životnosti a&nbsp;síly. A&nbsp;měl takovou radost, když se&nbsp;mu&nbsp;podařilo dorozumět se&nbsp;o&nbsp;něčem, že&nbsp;bylo radostí jej učit.</span></p>
          <p class="chunk" data-nb-ref-number="11" data-nb-words="299" data-nb-chars="1851"><span class="idea" data-nb-ref-number="11" id="idea11" data-nb-words="299" data-nb-chars="1851">Údiv a&nbsp;nepřemožitelná hrůza, kterou Pátkovi způsobovaly Robin­sonovy střelné zbraně, zdály se&nbsp;Robinsonovi v&nbsp;prvé chvíli nejlepším prostředkem k&nbsp;udržení jeho úcty. Ale vida jeho upřímnou oddanost, zastyděl se&nbsp;Robinson za&nbsp;svoje sobectví, a&nbsp;snažil se&nbsp;Pátkovi vysvětlit tajemství střelby. Ukázal mu&nbsp;její účinek v&nbsp;nejlepším světle, vzav ho&nbsp;s&nbsp;sebou ven a&nbsp;zastřeliv před ním na&nbsp;velkou vzdálenost nejprve kozu a&nbsp;pak velikého papouška, sedícího vysoko na&nbsp;stromě. Jeho nová puška byla k&nbsp;tomu vhodným nástrojem, neboť to&nbsp;byla znamenitá, daleko a&nbsp;přesně střílející zbraň. Ale přes všechny posunky, jimiž se&nbsp;snažil vysvětlit Pátkovi, oč&nbsp;jde a&nbsp;že hodlá střelit zvěř a&nbsp;ne jeho, ulekl se&nbsp;Pátek opět, až&nbsp;mu&nbsp;ho&nbsp;bylo líto. Vzal tedy Robinson, když Pátek donesl zabitou kozu domů, růžek s&nbsp;prachem, ukázal Pátkovi drobná zrnka prachu, a&nbsp;nasypal jich malinkou hromádku na&nbsp;kámen. Pokynuv Pátkovi, aby zůstal stranou za&nbsp;ním, zapálil na&nbsp;ohništi třísku, a&nbsp;nataženou rukou zapálil prach. Vyfouklo to&nbsp;ostrým plamenem a&nbsp;kouř vyrazil vzhůru. Vysvětliv takto hořlavost prachu a&nbsp;naznačiv rukama výbušnou sílu, jež vyhazuje do&nbsp;výše, nasypal novou hromádku, položil na&nbsp;ni&nbsp;kousek dřeva a&nbsp;zapálil znovu. Dřevo bylo odhozeno kousek stranou. Ukázal rukama, že&nbsp;hořící prach vybuchuje prudce na&nbsp;všechny strany a&nbsp;pak ukázal na&nbsp;pušku a&nbsp;ukazoval posunky, že&nbsp;v&nbsp;úzké hlavni nemůže prach na&nbsp;všechny strany, ale jen na&nbsp;jednu a&nbsp;že žene před sebou kouli, jako prve hnal dřevo. Potom nabil před Pátkovýma očima, vyložil posunky, jak působí ucpání prachu zátkou&nbsp;– užíval k&nbsp;tomu listů banánu, usušených nad ohněm&nbsp;– a&nbsp;vložil kouli a&nbsp;ucpal menší zátkou. Pokusil se&nbsp;znovu vysvětlit zapálení prachu jiskrou křesadla na&nbsp;pánvičce, vniknutí ohně do&nbsp;hlavně, výbuch náboje a&nbsp;prudké vyražení koule&nbsp;– a&nbsp;napodobiv ústy původ hromové rány vzduchu, vyraženého z&nbsp;hlavně, zamířil a&nbsp;sestřelil papouška ze&nbsp;vzdálené větve.</span></p>
          <p class="chunk" data-nb-ref-number="12" data-nb-words="118" data-nb-chars="668"><span class="idea" data-nb-ref-number="12" id="idea12" data-nb-words="118" data-nb-chars="668">Pátek sice tak dalece pochopil celý pochod a&nbsp;projevil to&nbsp;dávaje najevo nesmírnou radost. Ale puška mu&nbsp;přece dlouho zůstala předmětem obdivu a&nbsp;úcty. Po&nbsp;několika dnech překvapil Robinsona tím, že&nbsp;mu&nbsp;přinesl ukázat dlouhou foukačku, kterou zhotovil, a&nbsp;která byla tím nejbližší pušce, co&nbsp;znal. Byla to&nbsp;lehká trubice, asi půldruha metru dlouhá, a&nbsp;několik šipek z&nbsp;dlouhého, hladkého, kulatého trnu, jako zvětšený trn naší trnky. Pátek vložil trn do&nbsp;trubice a&nbsp;přiloživ k&nbsp;ústům, foukl mocně&nbsp;– a&nbsp;trn zaryl se&nbsp;ku&nbsp;podivu hluboko do&nbsp;kůry stromu, na&nbsp;nějž mířil. A&nbsp;Pátek se&nbsp;smál, ukazuje na&nbsp;pušku a&nbsp;na růžek s&nbsp;prachem a&nbsp;na své plíce, jako by&nbsp;chtěl říci: „Já také fuk!&nbsp;– Oheň! Puff!“</span></p>
        </section>
        <section>
          <p class="chunk" data-nb-ref-number="13" data-nb-words="1" data-nb-chars="0"><span class="idea" data-nb-ref-number="13" id="idea13" data-nb-words="1" data-nb-chars="0"><img src="../Images/robinson_crusoe_109.jpg" alt=""></span></p>
        </section>
        <section>
          <p class="chunk" data-nb-ref-number="14" data-nb-words="136" data-nb-chars="903"><span class="idea" data-nb-ref-number="14" id="idea14" data-nb-words="136" data-nb-chars="903">Foukačka byla zhotovena s&nbsp;podivuhodnou dovedností. Snad pomocí Pátkova nového nože, jejž udržoval na&nbsp;ostrosti břitvy, přibrušuje jej každé volné chvíle hladkým kaménkem z&nbsp;potoka. Byla udělána ze&nbsp;tří prutů, vyštípnutých z&nbsp;řapíku kokosového listu a&nbsp;svázaných dohromady pevným ovinkem z&nbsp;lýka. A&nbsp;byla opracována tak dokonale, že&nbsp;byla úplně rovná a&nbsp;otvor byl naveskrz stejného průměru. Byla opatřena pěkným náhubkem, vyřezaným z&nbsp;tvrdého ořechu. Šipky pak, pečlivě uhlazené, měly na&nbsp;tlustším konci pěknou štětičku, a&nbsp;Pátek ukázal, že&nbsp;vznikla rozžvýkáním konce trnu a&nbsp;tím, že&nbsp;byl pak takto vzniklý kartáček smočen do&nbsp;pryskyřice a&nbsp;rozčepýřený opatřen štětičkou z&nbsp;prachového peří, načež bylo vše stisknuto, uhlazeno a&nbsp;necháno uschnout. A&nbsp;celá tato umělecká práce, kterou Pátek provedl potají a&nbsp;po chvilkách, trvala obratnému divochu jistě velmi krátce, neboť ji&nbsp;přinesl čtvrtý den po&nbsp;Robinsonově výkladu střelby.</span></p>
          <p class="chunk" data-nb-ref-number="15" data-nb-words="174" data-nb-chars="1045"><span class="idea" data-nb-ref-number="15" id="idea15" data-nb-words="174" data-nb-chars="1045">Robinson ptal se&nbsp;ho&nbsp;posunky, umí-li střílet z&nbsp;luku. Pátek horlivě přisvědčil a&nbsp;výsledek byl, že&nbsp;za&nbsp;nějaký den přinesl stejně krásně pracovaný luk a&nbsp;dva šípy. Ukázal je&nbsp;Robinsonovi a&nbsp;naznačoval, že&nbsp;nejsou dobré a&nbsp;že je&nbsp;udělal jen, aby je&nbsp;ukázal Robinsonovi. Ale Robinsonovi se&nbsp;zdály dokonalými a&nbsp;neudržel se&nbsp;obdivu, vida, s&nbsp;jakou jistotou Pátek s&nbsp;nimi zachází. Sestřelil svým šípem ptáka s&nbsp;toutéž jistotou, a&nbsp;na tutéž dálku, jako Robinson puškou. A&nbsp;když si&nbsp;po&nbsp;několika týdnech přinesl nový luk a&nbsp;šípy, jež sám prohlásil za&nbsp;dobré, viděl Robinson po&nbsp;několika ukázkách, že&nbsp;s&nbsp;jeho jistotou a&nbsp;hbitostí ve&nbsp;střelbě těžko by&nbsp;mohl konkurovat. Jeho puška měla celkem jenom dvě výhody: Mohl jí&nbsp;střílet pohodlně mezi větvemi stromů, které pro luk tvořily nemožnou překážku, vadíce jeho napětí, a&nbsp;rána velkou kulí nebo broky způsobená ochromila a&nbsp;srazila zvíře, i&nbsp;když nezasáhla nejživotnější část. Za&nbsp;to&nbsp;však střílel Pátek svým lukem tak jistě, že&nbsp;převážná většina jeho kořisti klesla rovněž na&nbsp;místě&nbsp;– zasažena do&nbsp;srdce, anebo aspoň prostřelena skrze plíce.</span></p>
          <p class="chunk" data-nb-ref-number="16" data-nb-words="56" data-nb-chars="326"><span class="idea" data-nb-ref-number="16" id="idea16" data-nb-words="56" data-nb-chars="326">A&nbsp;pak jej Robinson naučil zacházet s&nbsp;puškou a&nbsp;dal mu&nbsp;jednu. A&nbsp;tím si&nbsp;získal Pátka dokonale. Ačkoliv vyrozuměl, že&nbsp;je&nbsp;nutno prachem velmi šetřit, a&nbsp;že ho&nbsp;má&nbsp;Robinson málo, naučil se&nbsp;s&nbsp;neuvěřitelnou rychlostí, po&nbsp;několika jen ranách, střílet tak, že&nbsp;mu&nbsp;Robinson záviděl. Patrně mu&nbsp;jeho zručnost s&nbsp;foukačkou dala dokonalou školu.</span></p>
          <p class="chunk" data-nb-ref-number="17" data-nb-words="160" data-nb-chars="1018"><span class="idea" data-nb-ref-number="17" id="idea17" data-nb-words="160" data-nb-chars="1018">Robinson, vyhýbaje se&nbsp;tomu, aby závodil s&nbsp;tímto bystrým divochem, přenechal teď lov a&nbsp;obstarávání kuchyně cele Pátkovi, naznačiv mu, aby užíval ne&nbsp;pušky, ale luku. A&nbsp;kuchyně byla od&nbsp;té&nbsp;doby znamenitě obstarána. Pro Pátka neměl les tajemství a&nbsp;nesnází. Brzy lovil zvěř, jako by&nbsp;zde byl vyrostl a&nbsp;znal její nejtajnější skrýše a&nbsp;překvapil Robinsona velmi brzy mnohými druhy zvěře i&nbsp;ptactva, kterých dosud neviděl a&nbsp;z&nbsp;nichž některé daly znamenitou pečeni. Hned prvou kořistí byl mu&nbsp;mladý tapír, jakého Robinson sice častěji zahlédl, ale dosud nikdy neulovil, a&nbsp;jenž výborně chutnal. Lovil je&nbsp;po&nbsp;celém ostrově, kdežto Robinsonovi bylo se&nbsp;omezit na&nbsp;náhodnou kořist nejbližšího okolí. A&nbsp;stejně obratně a&nbsp;dovedně lovil Pátek i&nbsp;ryby, které napichoval trojzubým oštěpem nebo také střílel šípem. Dovedl také plést znamenité vrše, dlouhé košíky s&nbsp;ústím, opatřeným dovnitř obrácenými, ústí zavírajícími pruty, které vniklé rybě nedovolovaly uniknout. Nastražoval je&nbsp;v&nbsp;proudu potoka přes noc a&nbsp;chytal do&nbsp;nich krásné lososovité ryby.</span></p>
          <p class="chunk" data-nb-ref-number="18" data-nb-words="27" data-nb-chars="170"><span class="idea" data-nb-ref-number="18" id="idea18" data-nb-words="27" data-nb-chars="170">Znal také dokonale zdejší ovoce, jedlé kořeny a&nbsp;hlízy, a&nbsp;obohatil spižírnu o&nbsp;veliké množství druhů, kterých Robinson neznal a&nbsp;kterých si&nbsp;v&nbsp;neznalosti nemohl troufat jíst.</span></p>
        </section>
        <section>
          <p class="chunk" data-nb-ref-number="19" data-nb-words="1" data-nb-chars="0"><span class="idea" data-nb-ref-number="19" id="idea19" data-nb-words="1" data-nb-chars="0"><img src="../Images/robinson_crusoe_113.jpg" alt=""></span></p>
        </section>
        <section>
          <p class="chunk" data-nb-ref-number="20" data-nb-words="69" data-nb-chars="429"><span class="idea" data-nb-ref-number="20" id="idea20" data-nb-words="69" data-nb-chars="429">Skoro největším ziskem v&nbsp;tomto směru bylo však, že&nbsp;uměl maso, ryby i&nbsp;plodiny upravovat na&nbsp;několik nových způsobů, což bylo znamenitou obměnou ve&nbsp;stravě, která dříve byla přes bohatost zásob pro svou úpravu přece jen trochu jednotvárná. Maso pečené po&nbsp;Pátkově způsobu na&nbsp;rožni, stranou od&nbsp;hromady žhavého uhlí, anebo ryba, ovázaná vonným listím a&nbsp;upečená v&nbsp;jámě, byly opravdovou pochoutkou.&nbsp;– Rovněž některé upečené plody a&nbsp;hlízy.</span></p>
          <p class="chunk" data-nb-ref-number="21" data-nb-words="99" data-nb-chars="543"><span class="idea" data-nb-ref-number="21" id="idea21" data-nb-words="99" data-nb-chars="543">Pátek jedl s&nbsp;chutí i&nbsp;jídla, připravená Robinsonem, ale měl odpor proti soli. Jedl i&nbsp;maso neslané, a&nbsp;solené mu&nbsp;nechutnalo, a&nbsp;dával najevo svůj odpor. A&nbsp;snad se&nbsp;naučil jíst solená jídla jenom z&nbsp;úcty ke&nbsp;svému pánu, a&nbsp;to ještě jen, bylo-li soli málo.&nbsp;– Zato se&nbsp;naučil velmi dobře připravovat jídla z&nbsp;neznámé mu&nbsp;rýže a&nbsp;ječné mouky a&nbsp;drtil horlivě zrní v&nbsp;brusném mlýnku, kdykoliv šlo o&nbsp;získání nové mouky. Suchary i&nbsp;ostatní moučná jídla mu&nbsp;chutnala a&nbsp;jedl je&nbsp;velmi rád, jmenovitě s&nbsp;cukrem, jejž velmi miloval. Byl v&nbsp;mnohém ohledu jako mlsný chlapec.</span></p>
          <p class="chunk" data-nb-ref-number="22" data-nb-words="91" data-nb-chars="546"><span class="idea" data-nb-ref-number="22" id="idea22" data-nb-words="91" data-nb-chars="546">Zaveden k&nbsp;Robinsonovu poli pochopil jeho účel, když mu&nbsp;Robin­son ukázal, že&nbsp;tam roste zrní na&nbsp;mouku. A&nbsp;když nadešel čas, pustil se&nbsp;ochotně s&nbsp;Robinsonem do&nbsp;obdělání pole. Bylo teď zapotřebí pole zvětšit, když šlo o&nbsp;dva žaludky. Ač&nbsp;ne&nbsp;o&nbsp;mnoho, neboť jednak sil Robinson dosud o&nbsp;mnoho více, nežli spotřeboval, užívaje nadbytečného zrní ke&nbsp;krmení svých koz, drůbeže i&nbsp;jiných ptáků, jednak ale rozmnožil Pátek spižírnu o&nbsp;velmi chutné hlízy, které rostly hojně po&nbsp;ostrově na&nbsp;nižších místech, a&nbsp;které pečeny, skýtaly koláčky rovné pšeničným co&nbsp;do&nbsp;chuti.</span></p>
          <p class="chunk" data-nb-ref-number="23" data-nb-words="50" data-nb-chars="278"><span class="idea" data-nb-ref-number="23" id="idea23" data-nb-words="50" data-nb-chars="278">Pátek podle všeho neměl nijakého strachu, že&nbsp;by&nbsp;mohli jeho bývalí přemožitelé přijít a&nbsp;hledat jej. Když se&nbsp;Robinsonovi podařilo naznačit mu&nbsp;to, smál se&nbsp;a&nbsp;ukazoval, že&nbsp;by&nbsp;je&nbsp;pobil. A&nbsp;pak, patrně, aby svého pána upokojil, ukazoval, že&nbsp;nepřijdou a&nbsp;on že&nbsp;k&nbsp;nim na&nbsp;břeh také nepůjde.</span></p>
          <p class="chunk" data-nb-ref-number="24" data-nb-words="104" data-nb-chars="648"><span class="idea" data-nb-ref-number="24" id="idea24" data-nb-words="104" data-nb-chars="648">Naučil se&nbsp;velmi rychle mluvit tolik anglicky, že&nbsp;mohl vyjádřit nejběžnější věci a&nbsp;rozumět, co&nbsp;mu&nbsp;bylo řečeno. Jevil v&nbsp;tom velkou učenlivost, ale i&nbsp;velikou horlivost, a&nbsp;od počátku, jakmile pochopil několik slov, žvatlal neustále, kývaje k&nbsp;tomu horlivě hlavou. A&nbsp;Robinson hovořil stejně radostně, jakmile si&nbsp;na&nbsp;to&nbsp;opět zvykl, což mu&nbsp;po&nbsp;letech samoty a&nbsp;jeho omezených samomluv z&nbsp;počátku dělalo vskutku znatelné obtíže. A&nbsp;čím blíže se&nbsp;poznávali, tím opravdověji k&nbsp;sobě lnuli. Naveskrz poctivá povaha Pátkova a&nbsp;jeho oddanost, ale i&nbsp;jeho jará, překypující životní síla a&nbsp;radost ze&nbsp;života získaly mu&nbsp;srdce Robinsonovo ve&nbsp;skutečné, srdečně přátelské lásce.</span></p>
          <p class="chunk" data-nb-ref-number="25" data-nb-words="58" data-nb-chars="333"><span class="idea" data-nb-ref-number="25" id="idea25" data-nb-words="58" data-nb-chars="333">Tázán na&nbsp;svůj lid, uvedl pro ně&nbsp;jméno „Karibi“. Z&nbsp;toho usoudil Robinson, že&nbsp;náleží ke&nbsp;Karibům, jejichž sídla byla na&nbsp;mapách naznačena od&nbsp;ústí Orinoka až&nbsp;do&nbsp;Guyany a&nbsp;k&nbsp;mysu Sv. Martina. A&nbsp;Pátek sdělil, že&nbsp;„daleko za&nbsp;západem měsíce“ bydlí bílí, vousatí mužové, kteří už&nbsp;pobili mnoho lidí. Mínil tím zajisté Španěly a&nbsp;jejich ukrutnosti.</span></p>
          <p class="chunk" data-nb-ref-number="26" data-nb-words="59" data-nb-chars="343"><span class="idea" data-nb-ref-number="26" id="idea26" data-nb-words="59" data-nb-chars="343">Tázán, zdali by&nbsp;bylo možno dostat se&nbsp;k&nbsp;těmto bílým lidem, řekl, že&nbsp;ano, „ve dvou lodicích“. Po&nbsp;dlouhém vyptávání zvěděl Robinson, že&nbsp;tím Pátek mínil dvakrát tak velkou pirogu, jako byla Robinsonova. A&nbsp;to vzbudilo v&nbsp;Robinsonovi velkou radost a&nbsp;pevnou naději, že&nbsp;se&nbsp;mu&nbsp;konečně podaří dostat se&nbsp;ze&nbsp;svého vyhnanství mezi bělochy a&nbsp;odtud do&nbsp;vlasti.</span></p>
          <p class="chunk" data-nb-ref-number="27" data-nb-words="130" data-nb-chars="708"><span class="idea" data-nb-ref-number="27" id="idea27" data-nb-words="130" data-nb-chars="708">Pátek se&nbsp;zdál být velmi hrdým na&nbsp;svůj původ a&nbsp;kmen. Tvrdil, že&nbsp;jeho lidé ve&nbsp;všech bitvách vítězí a&nbsp;že i&nbsp;v&nbsp;bitvě, kde on&nbsp;byl zajat, vyhráli a&nbsp;odvedli mnoho a&nbsp;mnoho a&nbsp;mnoho zajatců, kdežto z&nbsp;jeho strany byl zajat jenom on&nbsp;a&nbsp;tři jiní. Zajatci jsou vždycky snědeni. Někdy zde, někdy na&nbsp;jiných místech. Přiznal se&nbsp;také, že&nbsp;on&nbsp;sám již často byl účasten těchto hodů, které jsou vždy spojeny s&nbsp;náboženskými obřady a&nbsp;tanci, a&nbsp;jichž se&nbsp;smějí zúčastnit pouze dospělí mužové a&nbsp;plnocenní válečníci. A&nbsp;že byl již také dvakráte zde na&nbsp;ostrově, na&nbsp;severozápadní straně. A&nbsp;později, zaveden v&nbsp;ona místa, poznal je&nbsp;ihned, a&nbsp;ukázal, kde tehdy tábořili. Jednou prý tam byli ve&nbsp;velikém počtu, když zajali a&nbsp;zde snědli dvacet lidí.</span></p>
          <p class="chunk" data-nb-ref-number="28" data-nb-words="37" data-nb-chars="193"><span class="idea" data-nb-ref-number="28" id="idea28" data-nb-words="37" data-nb-chars="193">Zůstávali vždy na&nbsp;břehu, neboť se&nbsp;během obřadů nesmí nikdo vzdálit. Oni jezdí vždy sem na&nbsp;západ. Tam dolů&nbsp;– k&nbsp;jihu&nbsp;– jezdí jejich nepřátelé, ale ti&nbsp;mají jen zřídka kdy co&nbsp;jíst, dodal s&nbsp;hrdostí.</span></p>
          <p class="chunk" data-nb-ref-number="29" data-nb-words="117" data-nb-chars="662"><span class="idea" data-nb-ref-number="29" id="idea29" data-nb-words="117" data-nb-chars="662">Sem jezdí, protože to&nbsp;je&nbsp;posvátný ostrov a&nbsp;patří několika kmenům jejich národa dohromady, ale ne&nbsp;k&nbsp;bydlení, jenom pro obřadné hostiny. Což vysvětlovalo poměrnou bezpečnost ostrova. Stane-li se, že&nbsp;zajatec uprchne&nbsp;– to&nbsp;se&nbsp;nestalo, pokud Pátek pamatoval&nbsp;– nesmí být honěn dále, nežli doběhnou pronásledovatelé dřív, než ho&nbsp;ztratí z&nbsp;očí. Pak je&nbsp;volný&nbsp;– Velký Duch tomu nechce.&nbsp;– Kdyby ho&nbsp;byl nezachránil Robinson, byl by&nbsp;se&nbsp;Pátek pokusil udělat si&nbsp;sám kanoi a&nbsp;vrátit se&nbsp;domů. Ne, ke&nbsp;svým lidem by&nbsp;se&nbsp;nesměl hlásit, kdyby sem přišli, musil by&nbsp;se&nbsp;sám vrátit domů.&nbsp;– Byl mrtev, neboť se&nbsp;nechal zajmout, a&nbsp;musil sám oživnout. Chtěl by? Ne! Je&nbsp;rád zde. Má&nbsp;rád Robinsona.</span></p>
          <p class="chunk" data-nb-ref-number="30" data-nb-words="89" data-nb-chars="514"><span class="idea" data-nb-ref-number="30" id="idea30" data-nb-words="89" data-nb-chars="514">Na&nbsp;dotazy o&nbsp;jejich plavbách vykládal, že&nbsp;je&nbsp;plavba docela bezpečná a&nbsp;že se&nbsp;nikdy nepřihodí žádné neštěstí a&nbsp;nikdy nebyla žádná loďka ztracena. Bouře se&nbsp;nebojí&nbsp;– vědí, má-li přijít. Plují s&nbsp;proudem&nbsp;– tam stranou je&nbsp;proud, který jde ráno tam a&nbsp;večer sem. Robinson myslil, že&nbsp;tím míní příliv a&nbsp;odliv, ale později zvěděl, že&nbsp;tu&nbsp;jde o&nbsp;mohutný, ale s&nbsp;přílivem měnivý proud orinocký. Neboť ostrov ležel v&nbsp;okruhu ústí Orinoka. Země, kterou viděl na&nbsp;severozápadě, byl veliký ostrov Trinidad, ležící severně od&nbsp;ústí Orinoka.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./robinson_crusoe_022.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>